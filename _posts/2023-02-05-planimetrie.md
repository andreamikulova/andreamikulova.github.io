---
title: Planimetrie
category: Matematika
---

- .
{:toc}
---

# Rovinné útvary
Základní geometrické pojmy, *bod* a *přímka*, vznikaly abstrakcí z hmotných objektů.
Název **geometrie** znamenal původně zeměměřictví.
Nyní je geometrie chápána jako část matematiky, která se zabývá studiem geometrických objektů.
**Planimetrie** studuje geometrické útvary v rovině.

## Základní geometrické pojmy
V některých učebnicích se uvádí jako základní geometrické pojmy *bod*, *přímka*, *rovina*, popř. i sám *prostor*.
Mezi základní útvary se někdy zahrnují i *kružnice*, *trojúhelník* a *čtverec*.

### Bod
**Bod** je bezrozměrný základní geometrický útvar.
Dle Euklidovských Základů je bod něco, co nemá části, nelze jej dále dělit.
Všechny geometrické útvary jsou definovány jako množina bodů.
Zpravidla nekonečně velká (pouze samotný bod je jednoprvková množina).
Za bod lze považovat také úsečku nulové délky.

### Přímka
**Přímka** je jednorozměrný základní geometrický útvar.
V euklidovské geometrii pro každé dva body existuje právě jedna přímka, která oběma prochází.
Tato přímka obsahuje nejkratší spojnici mezi dotyčnými body, úsečku z jednoho bodu do druhého.

Speciální případ přímky je *osa*.
Přímku lze algebraicky popsat pomocí lineárních rovnic nebo lineárních funkcí.

Dvě různoběžné přímky - **různoběžky** - mohou mít nejvýš jeden společný bod, **průsečík**. 
Je-li $$P$$ průsečík různoběžek $$a,b$$, píšeme $$a \cap b = \{ P \}$$, příp. $$P \in a \cap b$$.

> Daným bodem $$A$$ lze vést k dané přímce $$p$$ jedinou rovnoběžku.

Jsou-li dány dvě různé přímky $$a,b$$ a přímka $$p$$, která je protíná v různých bodech $$A,B$$, říkáme, že jsou **přímky $$a,b$$ proťaty příčkou $$p$$.**
**Příčka** je název pro úsečky nebo přímky, které mají specifickou polohu k jednomu či několika útvarům.

> Jestliže jedna dvojice souhlasných (střídavých) úhlů vyťatých příčkou $$p$$ přímek $$a,b$$ jsou úhly shodné, pak přímky $$a,b$$ jsou rovnoběžné.

> **Každým bodem $$A$$ lze vést k dané přímce $$p$$ jedinou kolmici $$k$$**.
> **Je-li $$a \bot b$$ a $$a \bot c$$, pak je $$b \| c$$**.

### Polopřímka
Bod rozděluje přímku na dvě navzájem opačné **polopřímky** a je jejich společným počátkem.

### Úsečka
**Úsečku** $$AB$$ tvoří všechny body přímky $$AB$$, které leží mezi body $$A$$, $$B$$ a body $$A$$, $$B$$.

### Úhel
Dvě různé polopřímky VA, VB dělí rovinu na dva úhly $$AVB$$.
Polopřímky VA, VB se nazývají ramena, bod V vrchol obou úhlů.

**Pravý úhel** je takový úhel, který je shodný se svým úhlem vedlejším. 

### Dvojice úhlů
Nejsou-li polopřímky VA, VB opačné, je jeden úhel $$AVB$$ průnikem polorovin $$VAB$$, $$VBA$$ a nazývá se **konvexní** úhel $$AVB$$, značíme $$AVB$$. 
Druhý úhel $$AVB$$ vznikne sjednocením polorovin opačných k polorovinám $$VAB$$, $$VBA$$ a nazývá se **nekonvexní** úhel $$AVB$$, značíme $$AVB$$.

### Konvexní útvar
Geometrický útvar se nazývá konvexní, jestliže úsečka, spojující kterékoli dva body útvaru, je částí tohoto útvaru.


## Trojúhelníky
> Tři různé body $$A$$, $$B$$, $$C$$, které neleží v přímce, určují trojúhelník $$ABC$$.

Body $$A$$, $$B$$, $$C$$ jsou vrcholy trojúhelníku $$ABC$$, úsečky $$AB$$, $$BC$$, $$AC$$ jsou strany trojúhelníku $$ABC$$, konvexní úhly $$BAC$$, $$ABC$$, $$BCA$$ vnitřní úhly trojúhelníku.

Podle délek stran rozlišujeme trojúhelníky:
- **různostranné** neboli obecné, v nichž žádné dvě strany nejsou shodné
- **rovnoramenné**, které mají dvě strany (ramena) shodné, třetí strana se nazývá **základna**. Zvláštním případem rovnoramenných trojúhelníků jsou trojúhelníky **rovnostranné**, které mají všechny strany shodné

Podle velikosti vnitřních úhlů dělíme trojúhelníky na:
- **ostroúhlé** se všemi ostrými úhly
- **tupoúhlé** s jedním tupým úhlem
- **pravoúhlé** s jedním pravým úhlem

**Součet vnitřních úhlů je úhel přímý**

**Vnější úhel je roven součtu vnitřních úhlů při zbývajících vrcholech.**

### Vlastnosti trojúhelníku
**Trojúhelníková nerovnost**:\\
Pro každé tři body $$A$$, $$B$$, $$C$$ platí trojúhelníková nerovnost $$\lvert AB \rvert < \lvert AC \rvert + \lvert BC \rvert$$, rovnost nastane, právě když bod $$C$$ leží na úsečce $$AB$$.
V každém trojúhelníku platí:
- Součet každých dvou stran trojúhelníku je vetší než strana třetí.
- V trojúhelníku leží proti větší straně větší vnitřní úhel, proti většímu vnitřnímu úhlu leží větší strana.

**Střední příčka** trojúhelníku je úsečka, spojující středy dvou stran trojúhelníku.
> Každá střední příčka trojúhelníki je rovnoběžná s tou stranou trojúhelníku, jejíž střed nespojuje. Její délka je rovna polovině délky této strany.

Úsečka, jejímiž krajními body jsou vrchol trojúhelníku a pata kolmice vedené tímto vrcholem k přímce určené zbývajícími vrcholy trojúhelníku, se nazývá **výška** trojúhelníku. Označujeme je obvykle $$v_a, v_b, v_c$$.
> Všechny tři přímky, v nichž leží výšky trojúhelníku se protínají v jediném bodě $$O$$, tzv. průsečíku výšek, kterému se také říká **ortocentrum**.

**Těžnice** trojúhelníku je úsečka, spojující vrchol trojúhelníku se středem jeho protější strany. Označujeme je obvykle $$t_a, t_b, t_c$$.
> Těžniče trojúhelníku se protínají v jednom bodě zvaném **těžiště** trojúhelníku. Značíme $$T$$.
> Vzdálenost těžiště od vrcholu trojúhelníku je rovna dvěma třetinám délky příslušné těžnice.

Každému trojúhelníku můžeme opsat i vepsat kružnici. **Kružnice opsaná** trojúhelníku je kružnice procházející všemi vrcholy trojúhelníku, obvykle ji označujeme $$r$$.
**Kružnice vepsaná** trojúhelníku je kružnice, která se dotýká všech stran trojúhelníku, obvykle ji označujeme $$\rho$$.
> **Osy stran** trojúhelníku se protínají v jednom bodě, a to ve středu kružnice trojúhelníku opsané.
> **Osy vnitřních úhlů** trojúhelníků se protínají v jednom bodě, a to středu kružnice trojúhelníku vepsané.

### Shodnost trojúhelníků
Dva trojúhelníky jsou shodné, jestliže je lze přemístit tak, že se kryjí. Shodnost trojúhelníků $$\bigtriangleup ABC, \bigtriangleup A'B'C'$$ zapisujeme $$\bigtriangleup ABC \cong \bigtriangleup A'B'C'$$.

Říkáme tím, že při přemístění přejde bod $$A$$ do bodu $$A'$$, bod $$B$$ do bodu $$B'$$ a bod $$C$$ do bodu $$C'$$. Body $$A,A'$$ jsou k sobě příslušné, stejně tak $$B,B'$$ a $$C,C'$$.

Shodnost trojúhelníků zpravidla nezjišťujeme pomocí přemišťování. Stačí, přesvědčíme-li se o shodnosti některých stran a úhlů. 

Platí:
- **Věta sss**: Dva trojúhelníky, které se shodují ve všech třech stranách, jsou shodné. 
- **Věta usu**: Dva trojúhelníky, které se shodují v jedné straně a úhlech přilehlých této straně, jsou shodné.
- **Věta sus**: Dva trojúhelníky, které se shodují ve dvou stranách a úhlu jimi sevřeném, jsou shodné.\\
(známe ze základní školy)

Existuje však ještě jedno tvrzení o shodných trojúhelnících:
- **Věta ssu**: Dva trojúhelníky jsou shodné, shodují-li se ve dvou stranách a úhlu proti větší z nich.

### Podobnost trojúhelníků
Pro každé dvě úsečky $$AB, CD$$ můžeme stanovit kladné číslo $$k$$, pro které platí $$k = |AB| \div |CD|$$ neboli $$|AB| = k \cdot |CD|$$.
Číslo $$k$$ se nazývá **poměr úseček** $$AB, CD$$.

Definice podobnosti trojúhelníků:\\
**Trojúhelník $$A', B', C'$$ je podobný trojúhelníku $$ABC$$**, jestliže existuje kladné číslo $$k$$ tak, že pro jejich strany platí: 

$$|A'B'| = k \cdot |AB|, |B'C'| = k \cdot |BC|, |C'A'| = k \cdot |CA|,$$

neboli

$$c' = k \cdot c, a'= k \cdot a, b' = k \cdot b$$

Číslo $$k$$ se nazývá **poměr podobnosti trojúhelníků** $$ABC, A'B'C'$$. Je-li $$k > 1$$, nazývá se podobnost **zvětšení**, je-li $$k < 1$$, jde o **zmenšení**. Je-li $$k=1$$, jsou oba trojúhelníky shodné.
Podobnost trojúhelníků zapisujeme $$\bigtriangleup ABC \sim \bigtriangleup A'B'C'$$.

O podobnosti trojúhelníků lze rozhodnout nejen pomocí délek stran, ale i pomocí velikostí úhlů, a to podle vět $$uu$$ a $$sus$$:
- **Věta $$uu$$: Dva trojúhelníky jsou podobné, shodují-li se ve dvou úhlech.** V podobných trojúhelnících jsou všechny odpovídající si úhly shodné.
- **Věta $$sus$$: Dva trojúhelníky jsou podobné, shodují-li se v jednom úhlu a v poměru délek stran ležících na jeho ramenech.**


## Čtyřúhelníky
$$n$$-úhelník, kde $$n = 4$$, se nazývá **čtyřúhelník**. 

Čtyřúhelníky můžeme rozdělit do tří skupin: různoběžníky, lichoběžníky, rovnoběžníky.

1. **Různoběžník** je čtyřúhelník, jehož žádné dvě strany nejsou rovnoběžné.
2. **Lichoběžník** je čtyřúhelník, jehož dvě strany jsou rovnoběžné a zbývající dvě strany nejsou rovnoběžné. Rovnoběžné strany se nazývají **základny**, zbývající dvě **ramena.** O lichoběžníku víme:
- Jeho základny nejsou shodné, ramena mohou být shodná. Lichoběžník, jehož ramena jsou shodná, nazýváme **rovnoramenný lichoběžník**
- Jen jedno rameno může být kolmé k základně. Pak je toto rameno kolmé i k druhé základně. Lichoběžník, jehož jedno rameno je kolmé k základně, nazýváme **pravoúhlý lichoběžník**.
- Součet vnitřních úhlů při každém rameni lichoběžníku je úhel přímý. **Střední příčka lichoběžníku** je úsečka, spojující středy jeho ramen. Platí:
  - **Střední příčka lichoběžníku je rovnoběžná s oběma základnami. Její délka je rovna aritmetickému průměru délek obou základen.**
3. **Rovnoběžník** je čtyřúhelník, jehož obě dvojice protějších stran jsou rovnoběžné. Podle velikostí úhlů můžeme rovnoběžníky dělit na **pravoúhlé** (**obdélník** a jeho speciílní případ **čtverec**), **kosoúhlé** (**kosodélník** a jeho speciální případ **kosočtverec**) a **různostranné** (**obdélník, kosodélník**).
Základní vlastnosti rovnoběžníku jsou:
- Protější strany rovnoběžníku jsou shodné.
- Protější vnitřní úhly rovnoběžníku jsou shodné.
- Úhlopříčky rovnoběžníku se navzájem půlí; jejich společný bod je středem rovnoběžníku

Čtyřúhelník, kterému lze opsat kružnici, se nazývá **tětivový** - jeho strany jsou tětivami opsané kružnice. 
- **Součet protějších vnitřních úhlů tětivového čtyřúhelníku je úhel přímý.**

Čtyřúhelník, kterému lze vepsat kružnici, se nazývá **tečnový** - jeho strany jsou tečnami vepsané kružnice. 
- **Součty délek dvojic protějších stran tečnového čtyřúhelníku jsou si rovny**.

Čtyřúhelník, kterému lze opsat i vepsat kružnici, se nazývá **dvojstředový**.

**Deltoid** je čtyřúhelník, jehož úhlopříčky jsou k sobě kolmé a jedna z nich (hlavní) prochází středem druhé (vedlejší). Je to tečnový čtyřúhelník.

## Kružnice, kruh
Definice **kružnice**:

> Je dán bod $$S$$ a kladné číslo $$r$$. **Kružnice** $$k(S;r)$$ je množina všech bodů (roviny), které mají od bodu $$S$$ vzdálenost $$r$$.

Bod $$S$$ se nazývá **střed kružnice**, číslo $$r$$ je **poloměr kružnice**. Množina všech bodů (roviny), které mají od bodu $$S$$ vzdálenost menší nebo rovnu $$r$$ se nazývá **kruh $$K(S;r)$$.** Bod $$S$$ je **střed kruhu**, číslo $$r$$ je **poloměr kruhu.**

Úsečka $$AB$$, kde $$A, B$$ jsou dva různé body kružnice, se nazývá **tětiva kružnice**. 

**Vzájemná poloha přímky a kružnice**:
- Přímka, jejíž dva body leží na kružnici, je její **sečna**, společné body $$A, B$$ jsou **průsečíky**. 
- Přímka, která má s kružnicí jediný společný bod $$T$$, je její **tečna**, společný bod je bod **dotyku**.
- Přímka, která nemá s kružnicí žádný společný bod, je její **vnější přímka**.

**Pata kolmice vedené ze středu kružnice na sečnu $$AB$$ je středem tětivy $$AB$$.**\\
**Tečna kružnice je kolmá k poloměru, který spojuje bod dotyku se středem kružnice.**\\
  Vzájemnou polohu přimky a kružnice charakterizuje také vzdálenost středu kružnice a přímky.

**Vzájemná poloha dvou kružnic**:
- Dvě kružnice, které mají společný střed, nazýváme **soustředné**, nemají buď žádný společný bod nebo jsou totožné.
- Pokud jsou kružnice nesoustředné, leží bu vně druhé, nebo mají vnější dotyk, nebo se protínají ve dvou bodech.

## Euklidovy věty
Euklidovy věty byly odvozeny na základě podobnosti trojúhelníků

### Euklidova věta o výšce
> V každém pravoúhlém trojúhelníku je druhá mocnina výšky k přeponě rovna součinu délek obou úseků přepony.

$$v^2 = c_a \cdot c_b$$

### Euklidova věta o odvěsně
> V každém pravoúhlém trojúhelníku je druhá mocnina délky odvěsny rovna součinu délek přepony a přilehlého úseku.

$$a^2 = c \cdot c_a$$

## Pythagorova věta
Pythagorova věta je bezprostředním důsledkem Euklidových vět.

> V každém pravoúhlém trojúhelníku je druhá mocnina délky přepony rovna součtu druhých mocnin délek obou odvěsen

$$a^2 + b^2 = c^2$$

# Konstrukční úlohy
Nejpoužívanější metodou řešení planimetrických konstrukčních úloh je **metoda množin všech bodů dané vlastnosti**, poté se používá také **metoda algebraická** a **metoda geometrických zobrazení**.

## Množina bodů dané vlastnosti
**Kružnice $$k(S;r)$$ je množina všech bodů, které mají od bodu $$S$$ vzdálenost $$r$$**

> **Množina $$M$$ všech bodů roviny $$\rho$$, které mají danou vlastnost**, je množina bodů, pro kterou současně platí:
> 1. Každý bod množiny $$M$$ má danou  vlastnost.
> 2. Každý bod roviny, který má danou vlastnost, aptří do množiny $$M$$.

## Kontrukce trojúhelníků
**Trojúhelník** je zpravidla určen třemi vhodně zvolenými prvky. K určovacím prvkům počítáme jaho strany, úhly, výšky, těžnice, poloměry opsané a vepsané kružnice.

## Konstrukce čtyřúhelníků
Při konstrukci **čtyřúhelníků** jde obvykle o konstrukci trojúhelníků, na které je čtyřúhelník rozdělen úhlopříčkami.
K určovacím prvkům čtyřúhelníku patří jeho strany, úhly, úhlopříčky, úhel úhlopříček, výšky, poloměry opsané a vepsané.

# Zobrazení v rovině
> **Zobrazení $$Z$$ v rovině** je předpis, který každému bodu $$X$$ roviny přiřazuje právě jeden bod $$X'$$ roviny. Bod $$X$$ se nazývá **vzor**, bod $$X'$$ jeho **obraz**; zapisujeme $$Z: X \rightarrow X'$$

Body $$X$$, pro jejichž obrazy platí $$X' = X$$, se nazývají **samodružné body zobrazení**. Zobrazení, ve kterém je každý bod samodružný, se nazývá **identita**.

## Shodné zobrazení
Zobrazení (v rovině) je **shodné zobrazení, shodnost**, jestliže obrazem úsečky $$AB$$ je úsečka $$A'B'$$.

Příklad s průsvitkou: Jestliže je třeba přemišťování obracet průsvitku, jde o **nepřímou shodnost**, neobrátíme-li průsvitku, jde o **shodnost přímou**.

### Osová souměrnost 
> Je dána přímka $$o$$. **Osová souměrnost s osou $$o$$** je shodné zobrazení $$O(o)$$, které přiřazuje:
> 1. každému bodu $$X \notin o$$ bod $$X'$$ tak, že přímka $$XX'$$ je kolmá k přímce $$o$$ a střed úsečky $$XX'$$ leží na přímce $$o$$.
> 2. každému bodu $$Y \in o$$ bod $$Y = Y'$$

### Středová souměrnost
> Je dán bod $$S$$. **STředová souměrnost se středem $$S$$** je shodné zobrazení $$S(S)$$, které přiřazuje:
> 1. každému bodu $$X \neq S$$ bod $$X'$$ tak, že bod $$S$$ je středem úsečky $$XX'$$,
> 2. bodu $$S$$ bod $$S' = S$$.

### Posunutí
> Je dána orientovaná úsečka $$AB$$. **Posunutí (translace)** je shodné zobrazení $$T(AB)$$, které každému bodu $$X$$ přiřadí bod $$X'$$ tak, že orientované úsečky $$XX'$$ a $$AB$$ mají stejnou délku a jsou souhlasně orientované.

### Otočení
> Je dán orientovaný úhel, jehož jedna velikost je $$\varphi$$, a bod $$S$$. **Otočení (rotace)** je shodné zobrazení $$R(S, \varphi)$$, které přiřazuje:
> 1. každému bodu $$X \neq S$$ bod $$X'$$ tak, že $$|X'S| = |XS|$$ a orientovaný úhel $$XSX'$$ má velikost $$\varphi$$
> 2. bodu $$S$$ bod $$S'=S$$

## Podobné zobrazení
> **Podobné zbrazení** nebo také **podobnost** je geometrické zobrazení (v rovině), pro které existuje kladné číslo $$k$$ tak, že pro každé dvě dvojice bodů $$A, A'$$ a $$B, B'$$ vzoru a obrazu je splněn vztah $$| A'B' | = k \cdot | AB |$$.

Číslo $$k$$ se nazývá **poměr podobnosti**

### Stejnolehlost
> Je dán bod $$S$$ a reálné číslo $$K (K \neq 0)$$. **Stejnolehlost (homotetie)** se **středem $$S$$** a **koeficientem $$K$$** je zobrazení $$H(S,K)$$, které přiřazuje:
> 1. každému bodu $$X \neq S$$ bod $$X'$$ tak, že platí $$|SX'| = |K| \cdot |SX|$$;
> přitom pro $$K > 0$$ leží bod $$X'$$ na polopřímce $$SX$$, pro $$K<0$$ je bod $$X'$$ bodem polopřímky opačné k polopřímce $$SX$$
> 2. bodu $$S$$ bod $$S' = S$$